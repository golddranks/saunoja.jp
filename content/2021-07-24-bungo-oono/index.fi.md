+++
title = "Ooitan läänin Bungo-Oono julistautui saunakaupungiksi!"
slug = "bungo-oono"

[extra]
author = "Pyry"
#header_image = "mokkipiha3"
header_style = "background-position: 30% top; text-shadow: 2px 5px 5px rgb(0, 0, 0);"
#title_image = "mokki"
thin_header_style = "text-shadow: 1px 1px 4px rgb(0, 55, 77), 0px 0px 5px rgb(0, 0, 0);"
+++

Kävin viime viikonloppuna ensimmäistä kertaa Ooitan läänissä. Lääni on tunnettu lukuisista kuumista lähteistään, ja esimerkiksi kylpyläkaupunki Beppu sijaitsee siellä. Mutta tämä juttupa ei ole kuumista lähteistä, vaan saunomisesta: Ooitan läänissä on nimittäin Bungo-Oonon kaupunki, jossa kuumia lähteitä ei ole lainkaan. Sen sijaan löysin sieltä upeita saunoja, joten Pyry raportoi nyt Saunojan lukijoille niistä!

<!-- more -->

[Lodge Kiyokawan](https://lodge-kiyokawa.jp) leirintäalueella oli tarkoitus järjestää Sauna Expo -niminen yleisötapahtuma 18.7. Tapahtumassa piti olla myös keskustelutilaisuus, jonne minut oli kutsuttu vieraaksi puhumaan saunasta.

Otin toki kutsun iloisena vastaan; tuollaiseen keskustelutilaisuuteen osallistuminenhan on hieno tapa osallistua saunakulttuurin edistämiseen Japanissa.

Ikävä kyllä juuri tapahtumaa edeltävänä päinä satoi kaatamalla. Vuoristojoen kyljessä pidettävä tapahtuma jouduttiin perumaan joen tulvimisen takia. Voi harmi! Olin odottanut tapahtumaa innolla; se vaikutti rennolta hengailutapahtumalta, jossa voisi käydä välillä saunassa ja sitten seurata sauna-aiheista ohjelmaa tutustuen muihin saunojiin.

Olin jo matkustanut Ooitan lääniin siinä vaiheessa kun tapahtuma peruttiin, joten päätin kuitenkin suunnata perille tapahtumapaikalle tapaamaan tapahtuman henkilökuntaa.

Hyvä että menin! Vaikka itse tapahtuma ja keskustelutilaisuus oltiinkin peruttu, saunasta innoissaan oleva henkilökunta esitteli minulle Bungo-Oonon saunoja ja ne osoittautuivatkin upeiksi. Nyt sitten vuorostani esittelen ne Saunojan lukijakunnalle!

Bungo-Oono on käyttänyt mainossloganinaan melkolailla itseironista fraasia "kaupunki josta puuttuvat kuumat lähteet", mutta nyt kaupunki aikoo valjastaa saunan matkailunedistämisen moottoriksi. Kaupunki on perustanut [*Ii sauna kenkyuujo*](https://iisaunalab.com) (= "mainioiden saunojen tutkimuskeskus") -nimisen yhdistyksen edistämään Bungo-Oonolaista saunakulttuuria.

*Ii sauna kenkyuujon* sivuilla esitellään viisi eri paikallista julkista saunaa. Kävin näistä itse kolmessa. Suomalaisena erityisesti saunamökit *Tuuli Tuuli* ja *REBUILD SAUNA* lämmittivät sydäntä. Aion esitellä nämä kaksi saunaa vielä erikseen tulevissa artikkeleissa!

18.7. suunnitellussa Sauna Expossa oli tarkoitus myös julistaa Bungo-Oono "saunakaupungiksi. Vaikka tapahtuma peruuntuikin, julistusseremonia itsessään pidettiin kaupungin pormestarin johdolla, tapahtuman henkilökunnan todistaessa. Bungo-Oono on nyt sitten virallisesti saunakaupunki. Tapahtuman järjestäjä toivoi myös, että kääntäisin julistuksen suomeksi ja esittelisin sen tässä blogissa. No, saamansa pitää!

