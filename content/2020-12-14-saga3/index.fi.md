+++
title = "Saunamatka – Takeo, Saga (osa 3)"
slug = "saga4"

[extra]
author = "Pyry & Noora"
header_image = "halot"
header_style = "background-position: 80% top;"
title_image = "telttasauna4"
+++
Jatkoa edelliseen: heti alkuun täytyy mainita, että saunomismaisemat olivat upeat. Tokiossa kun ei juuri näe vuoria (Suomesta puhumattakaan) niin vuorimaisemat jaksavat sykähdyttää kerta toisensa jälkeen. Paikalle oli pystytetty useampi telttasauna, joten tuntui kuin olisi ollut telttailemassa vuorimaisemissa ja siinä lomassa päässyt myös saunomaan.

<!-- more -->

{{ image_row(images=["tenki", "telttasauna"]) }}

Muiden paikalla olleiden kanssa jutellessa tajusimme, että telttasaunojen yleisyys tämän tyylisissä tapahtumissa antaa helposti vähän väärän kuvan niistä. Suomessa rakennetut saunat ovat niin yleisiä, että ainoat tilaisuudet edes päästä telttasaunaan ovat todennäköisesti armeijassa ja partiossa. Suomen leirintäalueillakin saunaan pääsee ihan kunnolliseen mökkiin. Meistä kumpikin on käynyt ensimmäistä kertaa telttasaunassa vasta Japanissa.
Japanissa näitä kiinteitä saunoja ei ymmärrettävästi kuitenkaan juuri ole, joten telttasaunat ovat täällä ahkerassa käytössä.

Tapahtumassa käytössä olleet saunat olivat retkeilyvälinevalmistaja Savotan telttoja!

{{ image_row(images=["savotta", "telttasauna2"]) }}

Kiuaskin oli puulämmitteinen Metoksen kiuas. Meille kerrottiin, että kiuaskivet taas olivat paikallisia kiviä, jotka oli lämpökäsitelty Sagan kuuluisalla 有田焼 (aritayaki, Arita-poltto) -tekniikalla, jotta ne kestäisivät saunakäyttöä. Suomalaiseen saunaan taidokkaasti yhdistetty paikallinen osaaminen teki kokemuksesta ainutlaatuisen.

{{ image_single(image="mizuburo") }}
Saunan kaveriksi oli järjestetty kylmävesiallas vilvoittelua varten. Pyry kävikin siinä useampaan kertaan, mutta Noora vilukissana jätti pulahtamisen toiseen kertaan. Tämä kylmässä vedessä jäähdyttelykin juontuu suomalaisten tavasta käydä saunomisen välissä järvessä uimassa, mutta koska Japanissa järviä ei juuri ole, on kylmävesiallas vakiinnuttanut paikkansa saunan kylkiäisenä. Kyseessä on siis väärinkäsitys siitä, että saunoessa olisi pakollista päästä viileään veteen vilvoittelemaan. Toisaalta tämä käsitys saattaa pitää osittain paikkansa jos miettii miten suosittua avantouinti on Suomessa. Meille sen sijaan ulkoilmassa vilvoittelu ja kesäisin järvessä uiminen on riittänyt mainiosti. Japanissa tästä saunan, kylmän veden ja ulkoilman yhdistelmästä on tullut resepti 整った (totonotta, "asiat järjestyksessä") -tilaan, jonka keksi eräs japanilainen saunaintoilija. Kyseessä on ilmiö, jossa toistamalla tarpeeksi monta kertaa em. sauna - kylmä vesi - ulkoilma -yhdistelmää on mahdollista saavuttaa täydellisen raukea ja rento olotila. Jokainen, joka on koskaan käynyt saunassa on varmasti kokenut tämän saunan jälkeisen miellyttävän rentouden, mutta mitään omaa sanaa sille ei suomeksi tähän asti ole ollut.

Telttasaunoissa ei ollut lauteita vaan yksittäisiä tuoleja ja löylyä sai heittää vapaasti. Löylyveteen oli lisätty aromaattista öljyä tuoksua antamaan. Tuoksuja oli ilmeisesti kahta erilaista, mutta meidän käymässämme saunassa oli käytetty paikallista sitruunaruohoa, mikä mielestämme sopi saunaan hyvin.

{{ image_single(image="kiulu") }}

Ennen vanhaan vihtaa on käytetty löylykiulussa tuomaan löylyveteen koivun raikasta tuoksua, mutta aromaattisten öljyjen avulla on mahdollista saada aikaiseksi muunkinlaisia tuoksuja. Kaikki tuoksut eivät välttämättä sovi saunaan, mutta tämänkertaiset oli mielestämme osattu valita hyvin.

Tähän päättyy raporttimme tapahtumapaikalla saunomisesta. Vielä kuitenkin riittäisi vähän kerrottavaa siitä kun kävimme tapahtuman jälkeen Mifuneyama Rakuenin saunassa sekä Takeon perinteisessä onsenissa. Ensi kertaan!