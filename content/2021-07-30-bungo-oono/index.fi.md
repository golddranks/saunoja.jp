+++
title = "Ooitan läänin Bungo-Oono julistautui saunakaupungiksi!"

[extra]
author = "Pyry"
sidebar_image = "chinda"
sidebar_style = "background-position: 40% top; text-shadow: 2px 2px 2px rgb(100, 100, 100);"
summary_image = "lepotuoli"
+++

Kävin pari viikkoa sitten ensimmäistä kertaa Kyuushuun saaren Ooitan läänissä. Lääni on tunnettu lukuisista kuumista lähteistään, ja esimerkiksi kylpyläkaupunki Beppu sijaitsee siellä. Mutta tämä juttupa ei ole kuumista lähteistä, vaan saunomisesta: Ooitan läänissä on nimittäin Bungo-Oonon kaupunki, jossa kuumia lähteitä ei ole lainkaan. Sen sijaan löysin sieltä upeita saunoja, joten raportoin niistä nyt Saunojan lukijoille!

<!-- more -->

{{ image_row(images=["ashiyu", "oita"], caption = "Ooita identifioituu vahvasti kylvyn kautta: jo lentokentän tuloaulassa oli tarjolla ilmainen jalkakylpy.") }}

[*Lodge Kiyokawan*](https://lodge-kiyokawa.jp) leirintäalueella oli tarkoitus järjestää *Sauna Expo* -niminen yleisötapahtuma 18.7. Tapahtumassa piti olla myös keskustelutilaisuus, jonne minut oli kutsuttu vieraaksi puhumaan saunasta.

Otin toki kutsun iloisena vastaan; tuollaiseen keskustelutilaisuuteen osallistuminenhan on hieno tapa osallistua saunakulttuurin edistämiseen Japanissa.

{{ image_row(images=["lodge", "lodge2"], caption = "Lodge Kiyokawan yöpymispuumajat vaikuttivat kivan persoonallisilta, ja viesti *tervetuloa taivaaseen*, ynnä muut valmistelut saunojia kohtaan lämmittivät myös sydäntä.") }}

Ikävä kyllä juuri tapahtumaa edeltävänä päinä satoi kaatamalla, mikä johti siihen, että vuoristojoen kyljessä pidettävä tapahtuma jouduttiin perumaan joen tulvimisen takia. Voi harmi! Olin odottanut tapahtumaa innolla; se vaikutti rennolta hengailutapahtumalta, jossa voisi käydä välillä saunassa ja sitten seurata sauna-aiheista ohjelmaa tutustuen muihin saunojiin.

{{ image_single(image="tulva", caption="Alun perin saunomisen välissä kastautumiseen tarkoitettu, yleensä rauhallinen ja kirkas *Kiyogawa* kohisi nyt rankkasateiden takia vaahtopäisenä koskena.") }}

Olin jo matkustanut Ooitan lääniin siinä vaiheessa kun tapahtuma peruttiin, joten päätin kuitenkin suunnata perille tapahtumapaikalle tapaamaan tapahtuman henkilökuntaa.

Vaan hyvä että menin! Vaikka itse tapahtuma ja keskustelutilaisuus oltiinkin peruttu, tapahtuman pääjärjestäjä *Takahashi Ken* ja muu saunasta innoissaan oleva henkilökunta esitteli minulle Bungo-Oonon saunoja ja ne osoittautuivatkin upeiksi. Nyt sitten vuorostani esittelen ne Saunojan lukijakunnalle!

{{ video_single(video="chinda", caption="Bungo-Oonossa sijaitseva Chindan vesiputous on myös huikea!") }}

Bungo-Oono on käyttänyt mainossloganinaan melkolailla itseironista fraasia "kaupunki josta puuttuvat kuumat lähteet", mutta nyt kaupunki aikoo valjastaa saunan matkailunedistämisen moottoriksi. Kaupunki on perustanut [*Onsen-ken ii sauna kenkyuujo*](https://iisaunalab.com) (= "kylpyläläänin mainioiden saunojen tutkimuskeskus") -nimisen yhdistyksen edistämään Bungo-Oonolaista saunakulttuuria.

{{ image_single(image="guidebook") }}

*Onsen-ken ii sauna kenkyuujon* sivuilla ja opaskirjassa esitellään viisi eri paikallista julkista saunaa. Kävin näistä itse kolmessa. Suomalaisena erityisesti saunamökit *Tuuli Tuuli* ja *REBUILD SAUNA* lämmittivät sydäntä. Aion esitellä nämä kaksi saunaa vielä erikseen tulevissa artikkeleissa!

{{ image_single(image="saunoja", caption = "Tutuksi tuli myös kahden yllämainitun saunamökin lisäksi Lodge Kiyokawan *Jokisauna*, jossa viihdyimme henkilökunnan kanssa.") }}

18.7. suunnitellussa Sauna Expossa oli tarkoitus myös julistaa Bungo-Oono "saunakaupungiksi". Vaikka tapahtuma peruuntuikin, julistusseremonia itsessään pidettiin kaupungin pormestarin johdolla, tapahtuman henkilökunnan todistaessa. Bungo-Oono on nyt sitten virallisesti saunakaupunki. Tapahtuman järjestäjä toivoi myös, että kääntäisin julistuksen suomeksi ja esittelisin sen tässä blogissa. No, saamansa pitää!

{{ image_single(image="sengensho") }}

## 『サウナのまち』宣言 - JULISTUS SAUNAKAUPUNGIKSI

　近年、開放的な空気や、豊かな自然を求めてアウトドアを楽しむ人が増えてきています。

　Viime aikoina luonnosta ja raittiista ilmasta nauttiminen ulkoiluharrastusten muodossa on yleistynyt.

　豊後大野市は、九州で唯一、「ユネスコ・エコパーク」と「日本ジオパーク」の両方に認定された素晴らしい自然と雄大で美しい大地を有しており、こうした自然や大地を体感できるアウトドア・サウナは、「おんせん県」を標榜する大分県にあって温泉資源のない本地域の新たな魅力や活力を生み出す原動力となっています。

　Bungo-Oonon kaupungin upea luonto ja jylhät maisemat ovat ainoana Kyuushuultä tunnustettu niin *Unescon Biosfäärialueeksi* kuin *Japanin Geoparkiksikin*. "Kuumien lähteiden lääninä" itseään tituleeraavassa Ooitassa Bungo-Oono on kuitenkin alue, jolle kuumia lähteitä ei ole siunaantunut. Siksipä luonnosta ja maisemista ammentava ulkoilmasaunominen on muodostumassa kaupunkimme uudeksi valtiksi ja elinvoiman lähteeksi. 

　豊後大野市は、このアウトドア・サウナを観光資源として活用し、地域と連携して自然と共生した持続可能な豊後大野市づくりに取り組むため、ここに『サウナのまち』を宣言します。

　Bungo-Oonon kaupunki aikoo hyödyntää ulkoilmasaunomista matkailun edistämiseen ja paneutuu yhdessä alueen toimijoiden kanssa kehittämään luonnon kanssa kestävästi yhdessä elävää kaupunkia; täten julistan Bungo-Oonon "saunakaupungiksi".

　令和３年７月１８日　18.7.2021

　豊後大野市長　川野文敏　Bungo-Oonon pormestari Kawano Fumitoshi

{{ image_single(image="sengen", caption="*Sauna Expon* pääjärjestäjä *Takahashi Ken* esittelee julistusta yhdessä Bungo-Oonon pormestari *Kawanon* kanssa.") }}