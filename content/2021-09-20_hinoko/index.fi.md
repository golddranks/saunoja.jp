+++
title = "Sateinen saunareissu HINOKO TOKYOssa"

[extra]
author = "Pyry"
#summary_image = "ulko"
#sidebar_image = "sauna_sidebar"
+++

Kävimme männäviikolla saunomassa leirintäalue Hinoko Tokyossa, jonne oli juuri viime huhtikuussa valmistunut saunamökki. Paikka oli niin keskellä metsää, että oli vaikea uskoa olevansa edelleen Tokion läänin sisällä.

<!-- more -->

Tokion Hinohara-murassa sijaitseva Hinoko Tokyo aloitti toimintansa 2018 leirintäalueena, joka täydentyi saunamökillä 2021 huhtikuussa. Sauna on vain jäsenten varattavissa, ja jäseneksi pääsee vain käymällä paikalla jonkun toisen jäsenen kutsumana.Ystävämme Inka oli onneksi jäsen ja pystyi varaamaan meille saunallisen leiripaikan, jonne suuntasimme seitsemän hengen voimin.

Perjantain aamupäivän sää oli ollut epävakaa ja sadetta tulla tihutti vähän väliä. Saapuessamme perille puolenpäivän aikoihin sade lakkasi hetkeksi joten katsoimme parhaaksi pystyttää teltat ja rakentaa terassille pressuista sateensuojan, jonka alla hengailla. Niiden jälkeen meillä oli vielä muutama tunti luppoaikaa ennen kuin pitäisi aloittaa grillin valmistelu, joten ryhdyimme lämmittämään saunaa. Saunassa oli Harvian puulämmitteinen kiuas, mutta paikalla olevat polttopuut olivat sen verran kosteita, että niiden sytyttämisessä kesti hetki jos toinenkin. Lopulta tuli lähti roihuamaan iloisesti ja saunan lämpötila alkoi nousta hyvää tahtia. Pienen odottelun jälkeen lämpö oli noussut jo 60 asteeseen joten ei muuta kuin löylyttelemään.

Ja miten pehmeät löylyt siellä olikaan! Kyllä se vaan on niin, että puusauna on paras. Sauna oli myös sopivan kostea, sillä hiki alkoi virrata hyvin pian sisään astumisesta. Sadesään ansiosta ulkoilma oli raikasta ja sopivaa viilentelyyn, mutta leiripaikan vieressä virtasi myös kaunis joki, joten suuntasimme sinne. Joen vesi on normaalisti kauniin kirkasta, mutta sateen takia virta oli voimistunut ja vesi myös hieman samentunut. Kävimme kastautumassa rannan tuntumassa raikkaan viileässä vedessä varoen kuitenkin menemästä liian syvälle, jottemme ajautuisi virran vietäväksi. Vesi oli todella kylmää, mutta siihen tietysti tottui nopeasti, kunhan vain uskaltautui sinne aluksi menemään. 

Sauna itsessään oli mukavan simppeli. Betonilattiaa lukuunottamatta sauna oli tehty puusta ja lauteet olivat kahdessa tasossa. Saunassa ei ollut valoja, vaan sisään tuli yhdellä seinällä olevasta ikkunasta luonnonvaloa, jolloin tunnelma pysyi rauhallisen varjoisana ja pehmeänä. Äänimaailmakin oli mukavan rauhallinen, sillä kosteiden puiden poksahtelun ja löylyn sihahtelun lisäksi ainoita ääniä oli vain ulkoa vaimeana kuuluva joen kohina. Ei turhiä ärsykkeitä ja hälinää, mikä mahdollistaa rauhoittumisen ja rentoutumisen.

Hämärän hiivittyä aloimme virittää grilliä, jonka saimme sateesta huolimatta syttymään käyttämällä saunassa hiilloksella olevia puita. Ruoan jälkeen Pyry lähti vielä kerran edelleen lämpimään saunaan ja sieltä pimeässä jokeen, mikä tuntui päivän päätteeksi erityisen hyvältä. Aamulla ennen pois lähtöä ehdimme lämmittää saunan vielä kertaalleen ja käydä aamusaunassa. 

Vaikka sadetta piisasi, saunan ansiosta emme päässeet kylmettymään. Hinoko Tokyo lunastaa paikkansa ainakin Nooran top 3 Japanin saunalistalla. Puusaunoja ei Japanissa ole liiaksi, joten voimme suositella paikkaa pehmeitä löylyjä halajaville.

Parantamisenkin varaa silti olisi; leirissä ei ollut muuta paikkaa peseytymiseen kuin joki. Nyt joessa kastautumisesta huolimatta saunan jälkeen jäi vähän tahmainen olo. Joen vesi on toki puhdasta ja virkistävää, mutta joki on arvaamaton sadesäällä tai pimeällä, minkä lisäksi se on pienen kävelymatkan päässä saunalta. Ihan jo joku saavi tai ämpärisuihku saunan vieressä olisivat mahdollistaneet peseytymisen.

Lisäksi, osittain sadesäästä johtuen, leirin puinen terassialue oli likainen. Suomessa kesämökeillä ei monesti saunaterassilla edes käytetä kenkiä, jolloin paikat pysyvät puhtaampana. On sinänsä hassua, että Japanissa, missä on samantapainen puhtauskäsite sisä- ja ulkotilojen välillä ja sisällä on tavallista kulkea sukkasillaan tai paljain jaloin, ”suomalaistyylisissä” saunoissa on monesti karkeat betonilattiat. Niillä ei tee mieli kävellä paljain jaloin, jolloin sandaalit jalassa saunaan menemisestä tulee oletus, mihin taas ei oikein tahdo suomalaisittain tottua.

Esimerkiksi Pyryn mökillä on saunaterassin puhtaana pitämiseksi asetettu pesuvati terassin reunaan jalkojen huuhtomista varten.

Hinoko Tokyo tarjoaa myös päiväsaunomismahdollisuutta, mitä olisi kiva kokeilla joskus myöhemmin nyt kun siellä on tullut kerran jo yövyttyä.