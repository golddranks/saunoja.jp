+++
title = "Hurmaava kylpykahvila Utatane"

[extra]
author = "Pyry & Noora"
#summary_image = "saunojat"
+++

Saitaman Oomiyassa sijaitsee varsinainen saunahelmi: kylpykahvila Utatane, jossa päässee japanilaisen kylvyn lisäksi
nauttimaan hirsirakenteisesta saunasta ja muista suomalaisista asioista. Kävimme pitkästä aikaa Utatanessa aiemmin kertomani
YLEn haastattelun myötä. Tällä kertaa kerron hieman tarkemmin *Ofuro Café Utatanesta* itsestään.

<!-- more -->

Tutustuimme Utatanen pyörittäjään, Shintani Takeroohon jo joitakin vuosia sitten, ja ennen koronapandemian alkamista kävimme
saunomassa siellä muutamaan otteeseen. "Utatane" tarkoittaa päiväunia, torkkumista, ja paikan konsepti on sen mukainen: se
on jonkinlainen yhdistelmä *super sentoo* -kylpylää, *manga-kissa*-mangakahvilaa ja majataloa. Sisäänpääsymaksulla saa päälleen
rennon oloasun, ja saa oleskella kahvilan löhötuoleissa ja sohvilla, torkkua riippumatoissa, lukea mangaa ja käydä kylvyssä.
Rannekkella voi ostaa ruokia ja juomia, ja lasku maksetaan poistuttaessa. Halutessaan paikkaan voi myös jäädä yöksi.

Kahvila on nuorten ja pariskuntien suosiossa: asiakkana näkyy niin kuhertelevia teinipareja kuin mangaa löhötuoleissa lukevia
kaveriporukoitakin. Tunnelma on kuitenkin rauhallinen, paikan nimen mukaisesti hieman unelias.

Shintani on innostunut Suomesta ja suomalaistyylisestä saunomisesta, ja se näkyy kaikkialla.
Interiööri on selvästi inspiroitunut Suomesta: katossa liehuu monenvärisenä kiiltelevä kangasinstallaatio,
joka tuo heti mieleen revontulet, ja koristekasvien seassa näkyy koivunrunkoja. Aulan koko seinän kattavassa kirjahyllyssä on suomenkielisiä ja Suomesta kertovia kirjoja ja lehtiä, sekä myynnissä olevia kodinsisustus- ja saunatuotteita.
Kahvilan kylteissä ja opasteissa voi bongata suomen kieltä siellä täällä. Koristeeksi on viime aikoina jopa lisätty suomalaisia
tienviittoja suomalais-ruotsalaisine paikkakuntien nimineen. Ruokalistaltakin löytyy suomea: tarjolla on Lapin Kultaa,
lonkeroa, korvapuustia sekä pohjoismaisia ruoka-annoksia. 
Paikan oloasuihin on käytetty suomalaisen tekstiilibrändi Kaunisteen kuoseja, ja onpa majoituspuolella myös niin Kaunisteen tekstiileillä sisustettu huone kuin Japanin Moominvalley Parkin kanssa yhteistyössä toteutettu Muumi-teemainen huonekin.

Maistelimme muutama vuosi sitten käydessämme näitä pohjoismaisia ruokia, ja totesimme että yritys oli hyvä, mutta maut eivät
olleet ihan kohdillaan; jotkin suomalaiset raaka-aineet kuten esimerkiksi puolukat oli korvattu Japanissa helpommin saatavilla olevilla pensasmustikoilla.
Tällä kertaa maistelimme mm. tarjolla ollutta laskiaispullaa. Sekin jätti autenttisuudessaan hieman toivomisen varaa; taikina ei ollut pehmeän
sitkoinen, vaan jopa hieman lehtitaikinamaisen murea.

Café Utatanen sauna on kuitenkin aidon oloinen! Utatanen kylpytilat on jaettu naisten ja miesten kylpyhalleihin,
ja molempien nurkassa nököttää hirsirakenteinen saunamökki. Kylpytiloihissa on myös sisäpihan ulkoilma-altaat, ja uutuutena oli Virosta asti tuodut tynnyrimalliset saunat, joita voi vuokrata yksityiskäyttöön.

Saunamökissä on suomalaiseen tyyliin kiuas, johon saa heittää löylyä, ja saunan lauteet ovat korkealla. Seinälle on ripustettu ohjeet
japanilaisille saunojille, miten suomalaiseen tyyliin heitetään löylyä oma-aloitteisesti. Olen havainnut, että monet japanilaiset
saunojat eivät osaa arvioida, kuinka usein löylyä tulisi heittää, kuinka paljon heitetään kerralla ja niin edelleen. Tätä auttamaan
on seinälle asetettu tiimalasi, jolla löylyjen aikaväliä voi arvioida. Mielestäni se oli ihan hyvä keksintö saunan kohdeyleisöä ajatellen,
mutta suomalaisena koimme sen kuitenkin hieman... holhoavaksi. Japanilaisilla on nimittäin taipumus keksiä yksityiskohtaiset käyttösäännöt asioille, ja pelkäämme, että suomalaiselle saunomiselle on käymässä samoin. Olisi ikävää näin suomalaisina, koko ikämme saunoneina kuulla saunovamme väärin, koska
teemme sen fiiliksen mukaan! Toistaiseksi tämä pelko ei onneksi ole käynyt toteen.

Saunan lämpötila oli sopiva ja löylyt olivat mukavan kosteat. Ero kosteudessa suomalaisen ja japanilaisen saunan välillä tulee hyvin
selväksi, sillä saunamökin vieressä on myös "perinteisen kuiva" japanilainen saunahuone televisioineen. Tätäkin saunahuonetta on
kuitenkin tuunattu hieman: kiukaan päälle on asetettu kouru, josta tippuu hiljalleen vettä. Vieressä on kyltti,
jossa selitetään tämän saunan löylyn olevan automaattinen. Suomalaiselta se ei silti tunnu, sillä kosteus ja löylyn kipakkuuden
aaltomainen vaihtelu jäävät puuttumaan.

Saunamökin löyly taas onnistuu olemaan juuri niin kostea ja mukava kuin pitääkin. Jos jotain parannettavaa pitäisi etsiä, kiuas vaikutti
sihahtavan hieman vaisusti heittäessämme löylyä; ehkä sitä voisi pitää kuumemmalla? Toisaalta saunan lämpötila itsessään tuntui sopivalta,
joten jos kiukaan lämpötilaa nostaisi, pitäisi varoa, ettei sauna lämpiäisi tuskallisen kuumaksi. Toki lämpötila on makukysymys, ja
julkisissa saunoissa sopivan lämmön takaaminen on aina tasapainottelua.

Nautimme löylyjen ja kylpyjen jälkeen saunaoluet ja rentouduimme riippumatoissa. Kiitos hyvistä löylyistä!