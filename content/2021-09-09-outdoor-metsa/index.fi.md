+++
title = "Menovinkki: Outdoor Sauna in Metsä"

[extra]
author = "Pyry"
#summary_image = "ulko"
#sidebar_image = "sauna_sidebar"
+++

Kävin reilu viikko sitten Saitaman Hannoossa sijaitsevassa pohjoismaa-teemaisessa *Metsä Village* -puistossa. Paikka on kenties parhaiten tunnettu siitä, että sen kyljessä on myös Japanin muumipuisto *Moominvalley Park*. Minut oli kutsuttu testilöylyihin, sillä 10. syyskuuta Metsä Villagessa avautuu kolme kuukautta kestävä saunatapahtuma *Outdoor Sauna in Metsä*.

<!-- more -->

Metsä Villageen on ilmainen sisäänpääsy, ja sen konseptina on tarjota mukavaa hengailutilaa "pohjoismaatyylisellä" järvimaisemalla ja vapaasti käytettävillä lepotuoleilla. Puistoon on siroteltu myymälöitä, kahviloita ja ruokapaikkoja, jotka tarjoavat niin pohjoismaalaista kuin paikallisiakin brändejä ja designtuotteja ja sekä herkkuja, ruokaa ja juomaa. *Utepils*-aukiolla oli tarjolla myös (ennen koronaa) pienpanimo-oluita terassitunnelmissa.

Tämänkertainen tapahtuma järjestetään juurikin tällä Utepils-aukiolla. Paikalle oli tuotu suomalainen Metos Asema -perävaunusauna sekä monta Metoksen saunatelttaa. Lisäksi aukiolle oli rakennettu grillikatoksia. Saunat ja BBQ ovat varattavissa etukäteen aikasloteittain.

Testilöylyissä oli paikalla vain henkilökuntaa, sekä joitakin paikalle kutsuttuja. Törmäsinpä pariin Suomen suurlähetystön edustajaankin, joiden kanssa tuli vaihdettua muutama sananen.

Metos Asema oli nautinnollinen kokemus. Saunakoppina se oli hyvin pieni, ja tämä tarkoitti, että löyly oli todella kipakka. Yleensä en pidä liian korventavista löylyistä, mutta Japanissa saunat ovat usein vain tasaisen kuumia ja niistä puuttuu vaihteluväli mukavan miedon lämmön ja nahkaa korventavan löylyn välillä, joten kipakka kirpaisu oli tervetullutta vaihtelua. Erityisen hauskaa oli se, kuinka ärhäkästi saunakopin ikkunat menivät huuruun löylyä heittäessä, ja kuinka huuru katosi taas vähitellen lämmön laantuessa, paljastaen jälleen kauniin järvimaiseman.

Koska tapahtuma oli julkisella paikalla ilman mitään näkösuojia ja erottelua sukupuolten välillä, saunaan piti mennä uimapuvussa, mutta lisäksi minun piti peittää ylävartalonikin. Onneksi meille testilöylyihin osallistujille jaettiin tapahtuman T-paidat. Vaateet päällä saunominen on sellainen juttu, mihin en ihan helpolla suomalaisena totu. Ymmärrän kyllä uimapukupakon sekasaunassa, mutta T-paita menee jo vähän liiallisuuksiin. En ole varma, osaanko nauttia hikoilusta yhtä vapautuneesti, kun olen verhoutunut kosteutta imevään puuvillakankaaseen.

Saunan ikkunasta ja Utepils-aukion lepotuoleista avautui upea maisema Metsä-puiston *Miyazawa*-järvelle. Japanissa järvissä ei yleensä saa uida: veden laadun lisäksi ongelmaksi nousee vastuukysymykset uimavalvonnan järjestämisestä. Suomessa on   jokamiehenoikeudet, joiden turvin saa uida lähes missä vaan, mutta tällöin on aina itse vastuussa omasta turvallisuudestaan. Tämän takia järvi sai jäädä silmänruoaksi. Onneksi viileästä vedestä sai kuitenkin nauttia paikalle pystytetyssä pulikointialtaassa.

Jos kiinnostuit tapahtumasta, tsekkaa ihmessä sen viralliset nettisivut: [Outdoor Sauna in Metsä](https://metsa-hanno.com/event/16716/). (Sivujen englanninkielisen version käännös on automaattikäännöksen takia tiedoiltaan niin virheellinen, että linkkaan japankieliseen, se on ainakin oikein.) Varaukset saunaan ovat kahdeksi tunniksi kerrallaan ja BBQ:hun niin, että yhden katoksen saa maksimissaan 6 hengen porukalle käyttöön neljäksi tunniksi kello 10 - 18 välisenä aikana.