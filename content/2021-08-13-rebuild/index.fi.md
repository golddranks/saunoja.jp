+++
title = "Bungo-Oonon mainiot saunat: väkevälöylyinen Rebuild Sauna"

[extra]
author = "Pyry"
sidebar_image = "lauteet"
sidebar_style = "background-position: 80% top"
summary_image = "rebuild"
+++

[Kerroin joitakin viikkoja sitten](@/2021-07-30-bungo-oono/index.fi.md) löytäneeni Ooitan läänin matkaltani Bungo-Oonon kaupungista mainioita saunoja. Esittelin aiemmin Lodge Kiyokawan *Jokisaunan* ja [Café Paramin *Tuuli Tuulin*](@/2021-08-06-tuulituuli/index.fi.md). Tällä kertaa kirjoitan *Sauna Expon* pääjärjestäjän, Takahashi Kenin pyörittämän Lamp-majatalon *Rebuild Saunasta*!

<!-- more -->

{{ image_single(image="lamp_sign") }}

Oli *Expon* päätapahtuman päivä, mutta tapahtuma oli peruttu joen tulvimisen takia. Kun pormestari oli julistanut Bungo-Oonon "saunakaupungiksi", kävimme henkilökunnan kanssa Jokisaunassa, mutta lopeteltuamme aikaa oli vielä yllin kyllin. Kun vapaaehtoisia oli varta vasten asti saapunut paikalle, paikalliset lähtivät esittelemään meille Bungo-Oonon saunoja. Suuntasimme kohti Kenin Rebuild Saunaa!

{{ image_single(image="map", caption="Siirtyminen tapahtui vuoristotietä ajaen.") }}

Saavuimme keskellä metsää olevaan majataloon, joka oli kuin kartano. Jos kerran puutkin, niin ehkä talotkin kasvavat isommiksi näin keskellä vuoria? Tämän kartanon tiloissa toimi Lamp-niminen majatalo. Koska kävimme vain päiväkäynnillä, en osaa sanoa juuta enkä jaata majoitustiloista. Vaikutti kuitenkin siltä, että paikka soveltuisi erinomaisesti vuorilla patikointiin ja patikkaretken jälkeiseen saunomiseen.

{{ image_row(images=["lamp", "lamp2"]) }}

No, seuraavaksi itse pääasiaan: saunaan! Rebuild Sauna oli suomalaiselle tuttu ja turvallinen mökkisauna. Tarkastelin taas *Kylpyläläänin mainioiden saunojen tutkimuskeskuksen* opaskirjaa ja opin saunan taustasta: saunan rakentaja Ken kertoi, että oli rakentanut saunan puutavarasta, joka oli menossa jätteeksi. Ahaa, siitäköhän nimen sana "rebuild" siis tulee? Kuitenkin Tuuli Tuulista poiketen, työn jälki vaikutti hyvin huolelliselta. Saunarakennus myös sopi oivallisesti ympäristöönsä.

{{ image_single(image="rebuild") }}

Ulkoa päin tarkasteltuna saunan erikoisuutena oli sen vieressä oleva uima-allas. Se oli tarkoitettu kastautumiseen saunomisen lomassa, mutta allas oli niin suuri, että siinä voi hieman uidakin. Vesi tuli kuulemma suoraan vuoripurosta, mikä teki siitä näin kesäaikaan mukavan vilpoisaa. Alkoikin mietityttää, kuinka isoja vaihteluita lämpötilassa olisi vuodenajasta riippuen. Tietysti jokainen vuodenaika olisi oma elämyksensä, ja talvisessa Rebuild Saunassa saunominen alkoikin kiinnostaa minua ajatuksena.

{{ image_single(image="allas") }}

Saunaan mentiin sisälle matalasta ovesta. Kun saunatupaan päästiin, mukavan hämärässä valaistuksessa odottivat kiuas ja lauteet. Lauteet olivat korkealla ja kiuas oli iso. Saunassa oli käytetty eri suuntiin kulkevia puunsyitä taidokkaasti, ja seinille oli luotu hyvällä maulla niistä koostuvia tekstuureja. Saunamökki vaikutti rakkaudella rakennetulta.

{{ image_single(image="sauna") }}

Sitten kokeiltiin löylyä. Suomessa ei ole ammattimaisia löylynheittäjiä, joten suomalaiset saunat rakennetaan niin, että lauteilta voi poistumatta helposti heittää vettä kiukaalle. Täällä löylykauha oli kuitenkin jättimäinen, ja kiuas oli lauteita vastapäätä, joten oli helpompaa, että joku heitti löylyä alhaalla kiukaan vierestä. Otin tämän roolin alkuun itselleni. Tulivoimaa jyhkeässä puukiukaassa oli reilusti, eikä tarvinnut pelätä että se jäähtyy. Koska kuitenkin halusin nauttia saunomisesta itsekin, heitin löylyt ja kipusin sitten lauteille lämmittelemään. Lauteet olivat suomalaiseen tyyliin porrasmaiset, joten löylyn kipakkuutta voi säädellä valitsemalla istumapaikkansa korkeuden, mikä miellytti minua.

{{ image_single(image="kiuas") }}

Myöhemmin Rebuild Saunan rakentajista toinen, Yakushiji Ryuuji ryhtyi löylymestariksi. Hänen tyylinsä oli "aufgussmaisempi": löylynheiton lisäksi hän tarjosi saunojille pyyhkeellä löyhytettyjä lämpöaaltoja. "Kunhan maistatte helvetin kuumuutta, tuntuu viileä allas taivaalta", totesi hän. Asennemies!

{{ image_single(image="rakentajat", caption="Rebuild Sauna on Yakushiji Ryuujin ja Takahashi Kenin kätten tulos.") }}

Taivas oli hieman pilvessä, ja löylyjen ja kastautumisen jälkeinen rentoutuminen lepotuoleissa tuntui mahtavalta. Ilma metsän keskellä oli raikasta!

Jos Rebuild Saunassa käyminen herätti mielenkiinnon, lisää tietoa saa [*Kylpyläläänin mainioiden saunojen tutkimuskeskuksen web-sivuilta*](https://iisaunalab.com/rebuildsauna). Ja jos kielimuuri uhkaa muodostua ongelmaksi, niin ota yhteyttä; kun kyse on niinkin jalosta tarkoituksesta, kuin saunomisesta, niin autan mielelläni!

Tähän päättyy raporttini Bungo-Oonon matkastani ja kaupungin mainioista saunoista. Kivaa oli, ja haluaisin käydä taas uudestaan!