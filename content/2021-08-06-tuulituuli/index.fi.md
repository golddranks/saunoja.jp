+++
title = "Bungo-Oonon mainiot saunat: karhean viehättävä Tuuli Tuuli"
slug = "tuulituuli"

[extra]
author = "Pyry"
header_image = "tuulipimea"
header_style = "background-position: 30% top;"
title_image = "tuuli"
+++

Kerroin [edellisessä kirjoituksessani](@/2021-07-30-bungo-oono/index.fi.md) käyneeni Ooitan läänin Bungo-Oonon kaupungissa ja löytäneeni sieltä upeita saunoja. Tällä kertaa esittelen niistä yhden, joka oli erityisesti mieleeni. Kyseessä ei ollut minkään kylpylän yhteydessä ollut sauna, vaan *Café Param* -nimisen kahvila-ravintola-majatalon pihalla seissyt tönö! Saunan nimi oli suomalaisinspiroitunut *Tuuli Tuuli*.

<!-- more -->

{{ image_single(image="tuuli_cozy", caption="Tuuli Tuuli ja sen rakentaja, Café Paramin *Mr. Cozy!*") }}

Yllä olevasta kuvasta saa varmaan jonkinlaisen kuvan saunan fiiliksestä. Sanalla sanottuna: hieman rämä. Japani on toki kuuluisa epätäydellisyyttä ja yksinkertaisuutta korostavasta *wabi-sabi*-estetiikastaan, ja väittäisin kaipuun yksinkertaisen ja sopivasti ränsistyneen pariin olevan myös tärkeä osa suomalaista mökkeilykulttuuria. Tuuli Tuuli toikin kovin mukavasti mieleen vähän rempallaan olevan kesämökin saunarakennuksen.

Mutta on se sittenkin rämä. Vielä vähän enemmän rempallaan kuin mökkisaunat yleensä. No, luinpa sitten *Kylpyläläänin mainioiden saunojen tutkimuskeskuksen* opaskirjaa, joka kertoi: "Tuuli Tuuli on inspiroitunut suomessa sijaitsevasta *Sompasaunasta*". Ahaa! Nyt alkaa polttaa. [Sompasaunahan](http://www.sompasauna.fi) on Helsingissä sijaitseva julkinen sauna, joka on kuuluisa siitä, kuinka anarkistinen se on. Se on ilmainen ja säännöiltäänkin hyvin löyhä sauna, jota vapaaehtoisten yhteisö pyörittää. Sompasaunan tarina alkoi siitä, että joku rakensi omin lupineen saunaröttelön tontille jota ei edes omistanut. Hankaluuksien kautta Sompasauna on kuitenkin onnistunut jatkamaan perinnettään, ja nyt he toimivat luvan kanssa vapaaehtoisyhteisön pyörittämänä. Jos Tuuli Tuulia vertaa Sompasaunan röttelöön, niin kieltämättä ilmapiiri on sama!

{{ image_single(image="sauna") }}

Ja kun astuin sisään, niin totesin ilahtuneena, että sehän on kunnon sauna. Puurakenteet, lauteet, kiuas... ei moitteen sijaa! Upeinta oli, että kiuas on kuulemma kokonaan omatekoinen. Luonnon helmassa oleva pieni saunamökki, puukiuas ja kunnolliset lauteet; suomalaisena en voi mutta sanoa, kuin hattua nostaa!

{{ image_row(images=["kiuas", "kiuaskivet"], caption="Kiuaskivet kasarissa kutkuttivat mieltä!") }}

Kävin Café Paramissa [edellisen jutun *Sauna Expoa*](@/2021-07-30-bungo-oono/index.fi.md) edeltävänä päivänä; siellä järjestettiin Expon henkilökunnan tutustumisillanvietto. Saunoimme Tuuli Tuulissa yhdessä Sauna Expon henkilökunnan kanssa, ja vaikka olimme vasta tutustuneet, kaikkien rakkaus saunaa kohtaan välittyi heti. Tästä saunasta jäi hyvä muisto. Löyly illan pimeydessä tuntui hyvältä, ja kosken kohina ja kaskaiden siritys saivat tuntemaan yhteyden luontoon.

{{ image_row(images=["tuulipimea2", "kylpy"], caption="Tuuli Tuuli ja hyvät fiilikset! Myös viileä kylpy kastautumiseen japanilaiseen tyyliin oli tarjolla.") }}

Jos Tuuli Tuulissa saunominen kiinnostaa, niin saunassa saa käydä ilmaiseksi syötyään Café Paramissa lounaan. Tarkemmin tietoa aukioloajoista ym. löytyy [*Onsen-ken ii sauna kenkyuujon* sivuilta](https://iisaunalab.com/tuulituuli) (joskin vain japaniksi, mutta jos kielimuuri estää ja olet lähdössä Kyuushuulle asti kokeilemaan, niin lupaan auttaa kommunikoinnissa, ota yhteyttä!).